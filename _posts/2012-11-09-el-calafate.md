---
title: El Calafate
summary: We bezochten de Perito Moreno gletsjer bij Calafate
layout: post
author: Mieke Carpentier
location: El Calafate, Argentinie
front_image: /images/2012-11-09/front.jpg
---

Gisteren zijn we aangekomen in El Calafate: een klein dorpje in het zuiden van Argentinië.
Dat vooral bekend is van de Perito Moreno gletsjer.

Na aankomst hebben we er een lagune bezocht waar je vogels kon spotten. Niet meteen onze favoriete bezigheid, maar we hebben toch enkele prijsbeesten gezien. We zagen er flamingo's die ondanks de krachtige en koude wind (-1°C) toch nog op 1 poot bleven staan. Hoe ze het deden is ons een raadsel, want wij waaiden bijna weg.

![Vogelreservaat](/images/2012-11-09/P1050008.JPG)

Vandaag hebben we ons wat beter ingepakt en zijn we naar de Perito Moreno gletsjer getrokken.

![De gletsjer](/images/2012-11-09/P1050058.JPG)

![Detail van de gletsjer](/images/2012-11-09/P1050140.JPG)

De Perito Moreno-gletsjer is een van de 48 gletsjers die worden gevoed door het Zuid-Patagonische IJsveld, 's werelds op twee na grootste zoetwaterreserve. De gletsjer eindigt in een fjord, waar het ijs 60 m boven en zo'n 150m onder water dik is,  en 5 km breed. Per dag schuift de ijsmassa 1 tot 2 meter verder.

Het uitzicht was adembenemend. Uren hebben we zitten turen naar het blauwe ijs, in de hoop dat er een grote brok zou afbreken en verdwijnen in het water. Bij het minste gekraak dat we hoorden, sprongen we recht om het moment op foto vast te leggen. Het bleek vooral vals alarm te zijn.

Tijdens de lunch konden we een Condor spotten. Hier hadden we ze niet verwacht.

![Condors](/images/2012-11-09/condors.jpg)

![Voor de gletsjer](/images/2012-11-09/P1050170.JPG)

![Op de gletsjer](/images/2012-11-09/P1050190.JPG)

![Zotte Mieke](/images/2012-11-09/P1050205.JPG)

Daarna zijn we met een bootje naast het ijs gaan varen, ook dit was fenomenaal. Eenmaal aangemeerd, werden klimijzers aan onze schoenen bevestigd, zodat we op het ijs konden lopen. Op het ijs zelf moesten we nog even wennen aan de loopstijl: als je een heuveltje naar beneden gaat, mag je niet schuin naar beneden komen, maar moet je achterover leunen.  De wandeling op zich duurde ongeveer 1 uur en half en hebben we zonder veel moeite voltooid.  Het ijs had vele spleten, en rivieren die in de gletsjer verdwenen.  Bij een plas water proefden we het smeltwater,  maar veel smaak had het niet. 

![Wat een zicht](/images/2012-11-09/P1050223.JPG)

![Detail](/images/2012-11-09/P1050258.JPG)

Als afsluiter vlogen we in de Whisky en koekjes.

Morgen vertrekken we naar Ushaïa.
