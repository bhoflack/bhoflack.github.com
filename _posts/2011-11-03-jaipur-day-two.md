---
title: Jaipur,  dag twee
location: Jaipur, India
layout: post
author: Mieke Carpentier
summary: Jantar Mantar, Amber fort &amp; RA. One
---
Vandaag hebben we voor het eerst kunnen uitslapen tot 9 uur.
We genoten alweer van een lekker ontbijt en planden onze reis verder aan het zwembad.
Daarna trokken we de stad in. Aan de poort van het hotel stond er een bejaarde met twee tanden en een tuk tuk. We regelden een goeie prijs en waren vertrokken voor een namiddag sightseeing.

# Jantar Mantar #
Dit is een sterrenwacht, waar je allerlei vreemde meettoestellen kan bewonderen. Je vindt er zonnewijzers die de tijd tot op 2 seconden nauwkeurig weergeven. Je mag er wel niet op de toestellen kruipen, zoals Brecht deed. Ondanks heldhaftig tegenpruttelen werd hij snel van het toestel gefloten.

![Klimmen op de zonnewijzer](/images/2011-11-03/P1030155.JPG.png)

![Speciale zonnewijzer](/images/2011-11-03/P1030166.JPG.png)

# Amber Fort #
Amber is het oude gedeelte van Jaipur (+- 500 jaar oud). Het heeft een prachtig fort dat beklommen kan worden met olifanten, jeeps of te voet.
We waren van plan om met een olifant te gaan, maar die waren allemaal gereserveerd voor een bus andere toeristen. Daarenboven vroeg men veel te veel en was de rit ontzettend kort. Dus besloten we te voet te gaan. We regelden een bejaarde gids: Kisan. Een kwieke 75 jarige die dit werk al 44 jaar doet.
Op de trappen waren we even bang dat hij een hartaanval zou krijgen, maar hij sprong als een frisse bok naar boven. Boven daagde hij de andere toeristen uit die een jeep hadden gehuurd. Onderweg kwamen we een prachtige hindi tempel tegen, die al de andere toeristen niet hebben gezien.

![Toren van de tempel](/images/2011-11-03/P1030200.JPG.png)

![Ingang van het Amber fort](/images/2011-11-03/P1030211.JPG.png)

Urenlang werden we rondgeloodst van de ene mooie kamer naar de andere. We zagen de kamers voor de 12 vrouwen van de maharaja, een mooie binnentuin en een spiegelkamer, waarvan de spiegels afkomstig zijn van België.

![Samen met Kisan poseren voor de spiegelkamer](/images/2011-11-03/P1030223.JPG.png)

# Raj Mandir #
's avonds besloten we om naar een Bollywood film te gaan. We deden dit in een van de mooiste cinema's in Indië: Raj Mandir. Deze gigantische cinema speelt momenteel 3 x per dag de film Ra One en is altijd uitverkocht. Ra One is een 3 uur durende, matig terminator aftreksel met een Bollywood tintje. De zaal onplofte toen het doek naar boven ging. En nog nooit zagen we zoveel enthousiasme voor een film. Iedereen leefde volledig mee toen de goeie net op tijd iemand kwam redden.
Op het einde verwaterde de sfeer en werd duidelijk dat de film niet goed onthaald werd. Kortom een leuke ervaring al vragen we ons af of dit nu een typische Bollywood film is.

![De zaal van Raj Mandir](/images/2011-11-03/P1030251.JPG.png)

We doken de taxi in en blikten tevreden terug op een mooie dag.
