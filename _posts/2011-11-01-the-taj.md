---
title: Taj mahal,  Agra fort &amp; handicraft &amp; art gallery
location: Agra, India
layout: post
author: Brecht Hoflack
summary: Eindelijk,  de Taj Mahal.
---
Na een helse autorit van 4h 30 minuten kwamen we deze morgen aan in Agra.  Agra staat blijkbaar bekend voor 8 dingen,  maar het enige wat lijkt te tellen is de Taj Mahal.  We reden mee met de chauffeur van zondag en we hadden ook een gids gepland.

# Taj Mahal #
We checkten in in het verlaten hotel Lauries.  Daarna vertrokken we naar de Taj.  De Taj Mahal is een prachtig gebouw dat geen gelijke kent.  Rondom de Taj Mahal is een versterking opgetrokken met wel 3 checkpoints die je moet passeren.  Net als in de meeste andere monumenten van India moet je ook door metaaldetectors passeren,  word je gefouileerd en word je bagage doorzocht.  Eens je binnen bent moet je door een van de prachtige rode poorten binnen gaan zodat je in een binnenplein komt.  Daar kan je via een andere poort binnen gaan in de tuin van de Taj Mahal.  Op het moment dat je door de poort gaat krijg je hem vlak voor je te zien.  Daarna kan je langzaam door de tuin en toeristen dichterbij waden totdat je er uiteindelijk vlak voor staat.  Als je dichter staat zie je pas de prachtige details van het gebouw. Overal staan motieven van bloemen in verschillende kleuren,  zwart, rood, zilver, geel, ...  Deze motieven zijn daar niet op geschilderd,  maar via een speciale techniek in gekrast ( zie later ).  Men had dan ook 22 jaar nodig om met 20 000 man het wereldwonder af te werken.

![De ingang](/images/2011-11-01/P1020982.JPG.png)

![De cliche foto](/images/2011-11-01/P1020994.JPG.png)

![Wat minder cliche](/images/2011-11-01/P1030002.JPG.png)

Via een trap gingen we de Taj naar boven en genoten we van alle details ( en de schaduw ).  Uiteindelijk gingen we naar binnen,  en daar zie je nog fijnere bloemmotieven in het marmer.  Ook binnen is het prachtig,  alleen wat jammer van de drummende mensen voor het graf.  Foto's zijn verboden hier.

Aan de overzijde van de rivier bij de Taj wou de Mohul koning zijn eigen mausoleum hebben.  Dit zou een identiek gebouw als de Taj moeten worden,  maar dan in het zwart.  Verder dan de fundatie is hij jammer genoeg nooit geraakt,  want hij werd gevangen genomen door zijn eigen zoon en 9 jaar opgesloten in zijn eigen Agra Fort. 

Daarna nog wat rond gehangen en genoten van de rust,  om uiteindelijk terug te keren.  Zeker de moeite ( ook al zijn de tickets duur ).

![Rondhangen met Mieke](/images/2011-11-01/P1030030.JPG.png)

# Agra Fort #
Agra Fort werd door de mohul koningen ( waarvan een van de opdrachtgevers van de Taj Mahal ).  Het is een enorm fort gebouwd uit rode zandsteen dat bijna identiek is aan die van Delhi.  Jammer genoeg is maar 15% open voor het publiek.  Het gebouw is mooi,  de uitleg was interessant,  maar na de Taj Mahal is dit toch wat minder interessant.

![Agra Fort](/images/2011-11-01/P1030069.JPG.png)

# Handicraft & art gallery #
Onze gids stond er op om ons nog het atelier van de handicraft workers te tonen.  Met de verzekering dat we niet verplicht waren iets te kopen stemden we toe.  De makers van de Taj Mahal hebben hun technieken generatie na generatie overgedragen aan mensen van hun kaste.  Nu bouwen ze helaas geen wereldwonderen meer,  maar kitscherige tafeltjes en onderleggers.  

Eerst werden we getoond hoe de stenen geslepen werden.  Dit gebeurt door de steentjes met de vingers tegen een draaiende steen te draaien.  Dit is zeer arbeidsintensief,  verlangt veel geduld en pijnlijk.  

![Het slijpen van de stenen](/images/2011-11-01/P1030072.JPG.png)

Daarna wordt de marmeren basis ingesmeerd met henna,  waardoor de motieven op de marmeren grondlaag getekend kunnen worden.  Eens de motieven daarop getekend zijn,  begint iemand met een ijzeren bijtel de marmer weg te krassen.  We mochten dit proberen,  en ik kan je verzekeren dat ook dit zwaar werk is.  Uiteindelijk word een speciale lijm in de uitgekraste vorm gegoten,  en worden de geslepen stukjes stuk voor stuk in de vorm gelegd.  De steen word gepolijst,  en je krijgt een steen met een perfect passende vorm.

![Het uitkrassen van de vormen](/images/2011-11-01/P1030074.JPG.png)

Na deze interessante uitleg werden we natuurlijk in een winkel geduwd waar ons de tafelsteentjes een voor een werden getoond.  Mooi,  maar niet onze stijl.  Eens we dat duidelijk gemaakt hebben werd ons de onderleggertjes getoond.  Na lang onderhandelen wisten we meer dan de helft van de prijs te halen,  en kochten we dus alweer een souvenir.  Als iemand ooit langs komt zullen we ze zeker kunnen verbazen met onze onderleggers ;-)    

Nu zijn we terug in onze hotelkamer en hopen we op een aangename avond voordat we naar Jaipur gaan.  Deze keer gaan we met de trein,  en slapen we in hotel Jasvillas.  We willen deze keer meer zelf regelen,  en willen weg van de gouden kooi die de taxi chauffeurs bieden.
