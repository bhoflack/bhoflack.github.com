---
title: Anotherone bites the dust
location: Jaisalmer, India
layout: post
summary: En dan was het mijn beurt om ziek te worden
---
Gisteren,  toen Mieke net wat beter was was het dan mijn beurt om ziek te worden.  Ik heb de ganse dag meer dan 38 graden koorts gehad,  en zware diarree.  Deze keer hebben we gelukkig niet lang getwijfeld om Touring en een dokter erbij te halen.

Aangezien het hotel geen dokter in de kamer kon regelen werd ik doodziek naar een dokter gereden.  Daar leerden we dat een dokterspraktijk in India toch iets anders is dan een in Belgie.  In de praktijk lag nog een andere Chileense man zwaar te kreunen van de pijn.  Na zowat een half uurtje kwam de dokter eindelijk langs,  en werd ik prompt voor genomen op de andere man.  Na wat simpele tests werd ik naar een "labo" gezonden waar men een bloedtest deed om te zien of ik malaria had.  Na een 10 tal minuutjes wisten we gelukkig dat dit negatief was.  Ondertussen was Mieke samen met onze chauffeur om mijn medicatie geweest.  Ik kreeg antibiotica,  koortsremmers en een middeltje tegen diarree.  Uiteindelijk werden we dan terug naar onze kamer gebracht waar ik kon bekomen van de rit.

De nacht was een hel.  Ik heb zeker 6 keer moeten opstaan met zware diarree,  en uiteindelijk kwam er ook bloed bij te pas.  Toen we dat zagen geraakten we nog meer in paniek,  en zo gingen we de volgende morgen naar net ziekenhuis.  Het ziekenhuis is in niets te vergelijken met onze ziekenhuizen.  Het was een open ruimte waar rond enkele kotjes gebouwd waren.  Overal was er stof,  en het was vuil.  Ik kreeg een baxter met antibiotica en suikerwater voorgeschreven en werd naar de ziekenzaal gebracht waar ik 6h ging moeten doorbrengen.  De ziekenzaal moet het best overeenkomen met onze ziekenzalen uit de jaren 1600.  Iedereen ligt in een grote,  donkere en vuile ruimte te creperen.  Ik zei snel dat ik dat niet wou,  en dan werd besloten om de baxter in mijn kamer toe te dienen.  We kregen onze persoonlijke verpleger mee,  en zo kreeg ik dan mijn medicijnen toegediend.

Nu voel ik me al een stuk beter,  en maken we ons klaar om terug te keren naar Jodhpur.  We zijn beiden uitgeteld na een week van ellende,  en verlangen om terug te keren naar Belgie.  Het is de reis van de ervaringen,  en vandaag was zeker een ervaring om nooit meer te vergeten.
